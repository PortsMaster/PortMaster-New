<title>Simutrans</title> <h1><strong>Välkommen till Simutrans</strong></h1> <p> Du är en ung entreprenör med drömmar om att bygga ett transportnätverk. Du börjar med ett litet men tillräckligt startkapital. Välj en av de tusentals Simutrans-kartor som finns tillgängliga, eller skapa en ny baserad på en höjdkarta. Samma karta kan användas för flera olika spel och ändras då baserat på de inställningar du gjort. </p> <p> Se dig omkring på kartan och gör en bedömning av situationen. Det ligger i dina händer hur denna lilla värld kommer att utvecklas. Du kan t ex välja att frakta varor (råvaror, slutprodukter) för industrierna i en industrikedja. Bygg de transportleder som behövs; välj mellan räls, landsväg, kanaler eller kanske flygrutter. Självklart kan varor lastas om eller passagerare byta fordon på mellanstationer. </p> <p> Fördelen med att börja med godstransport är att du på detta sätt kan få god avkastning för liten investering. Nackdelen är att godstransport inte bidrar till din världs tillväxt. </p> <p> En annan strategi är att från början stimulera stadstillväxten och att bygga eller åtminstone planera för den större kapacitet som då så småningom kommer att krävas. Om invånarna i städerna kan komma till sina önskade resmål, kan de få utlopp för sin reslust. Varje potentiell resenär bryr sig dock enbart om det finns en resväg dit denne vill, så försök att ansluta så många destinationer som möjligt till ditt transportnätverk; arbetsplatser och turistattraktioner som ruiner och gamla slott attraherar stora mängder av resenärer. Om du även transporterar den post som stadsbefolkningen vill skicka så stimuleras tillväxten av staden än mer. </p> <p> God service lönar sig. Ju fler resenärer som är nöjda med din service och ju mer post du transporterar, desto mer växer staden i fråga. Nya bostäder samt affärs- och industribyggnader byggs i staden. Kompletta industrikedjor dyker upp utanför städerna. Detta öppnar nya möjligheter för expansiva transportföretag och erfarna logistiker. </p> <p> Genom att noggrannt planera dina transportleder, kan du utnyttja dina järnvägs- och landsvägssträckor maximalt. Trafikera inte en linje med fler fordon än vad trafikunderlaget kräver; men snåla inte heller i onödan. En konvoj som ständigt kör halvfull går inte med vinst. </p> <p> Det finns inte några tidsramar för hur länge du kan spela. Spela tills du nått dina mål. Du kan konkurrera mot upp till 6 AI-spelare. Stjäl dina konkurrenters passagerare eller frakt från rakt under deras näsa! Kanske spelar du helst helt utan konkurrenter? Det är ditt val. Expandera inte för fort i inledningsfasen; ditt transportföretag går i konkurs om du inte har positivt netto. </p> <p> <strong>Simutrans-teamet</strong>  och communityn runt Simutrans önskar dig mycket nöje och gnuggande av de små grå när du bygger upp din värld. </p>
